CAPÍTOL VI
El televisor retrunyia. Mentre baixava les grans escales desertes i cobertes de pols cap al nivell inferior,John Isidore distingia ara la veu familiar de l'Amic Buster, borbollejant alegrement a la seva vasta audiència global.
—Hola, hola, amics. Zip, clip, zip! És l'hora del nostre breu comentari sobre el temps de demà. Primer la Costa Est dels Estats Units. El satèl·lit Mungoose comunica que la radiació augmentarà cap a migdia i disminuirà després, gradualment. Així que tots els estimats amics que vulguin sortir hauran d'esperar fins a la tarda, eh? I parlant d'esperar, falten només deu hores per l'anunci d'una gran notícia, al meu informe especial. Digueu als vostres amics que no es perdin el programa. Revelaré una cosa que us sorprendrà. Potser alguns conjecturin que, com de costum...
Isidore va colpejar la porta i la veu va cessar. No era només que hagués callat, havia deixat d'existir, terroritzada fins a la mort pel cop.
Isidore va sentir darrere la porta tancada, la presència de vida. Els seus sentits alerta percebien, o fabricaven, la por silenciosa i terrible d'algú que s'allunyava, que s'ataconava contra la paret oposada per a escapar d'ell.
—Eh —va dir—. Jo visc a dalt. He sentit la TV. Deuríem conèixer-nos, no li sembla? —va esperar mentre escoltava; ni un so, ni un moviment. Les seves paraules no havien aconseguit tranquil·litzar el veí—. Li he portat un paquet de margarina —va afegir apropant-se a la porta per què el sentissin millor—. El meu nom és J. R. Isidore i treballo per al conegut veterinari, el senyor Hannibal Sloat, sens dubte haurà sentit parlar d'ell. Sóc una persona honorable, i tinc una feina: condueixo el camió del senyor Sloat.
La porta es va entreobrir i va veure la figura fragmentària, i encongida d'una noia que al mateix temps tractava d'allunyar-se i de mantenir-se agafada a la porta, com buscant suport físic. La por li atorgava l'aire d'una persona malalta, distorsionava les línies del seu cos, com si algú l'hagués trencat i després l'hagués armat deliberadament en desordre. Els seus ulls, enormes, el miraven fixament mentre intentava somriure .
Isidore va comprendre de sobte, i va dir:
—Vostè creia que aquí no hi vivia ningú. Va pensar que la casa estava abandonada…
—Sí —va mussitar la noia.
—Però és una sort tenir un veí —va respondre Isidore—. Fins la seva arribada jo no en tenia cap —i això no era gens divertit, bé que ho sabia.
—És vostè l'únic? —va preguntar la noia—. En tot l'edifici, a part de mi? —semblava menys tímida ara, va redreçar el seu cos i es va allisar el cabell negre amb la mà.
Ell es va adonar de que tenia una figura preciosa, tot i que petita, i bells ulls considerablement subratllats per llargues pestanyes. Agafada per sorpresa, només duia posats uns pantalons de pijama. I quan va mirar més enllà va observar una habitació en desordre. Hi havia maletes obertes aquí i allà, amb el contingut mig escampat pel terra cobert de deixalles. Però era natural, acabava d'arribar.
—Sí, sóc l'únic —va respondre Isidore—. I no vull molestar-la —se sentia afligit; la seva ofrena, que tenia el caràcter d'un autèntic antic ritus de preguerra, no havia sigut acceptada. En realitat, la noia ni tan sols se'n havia adonat. O potser no sabia per a què servia un cub de margarina. Ell va tenir aquesta intuïció. La noia semblava, més desconcertada que altra cosa, com si acabés d'emergir de les profunditats i flotés en mig d'uns cercles de pànic, ara minvants—. El bon vell Buster —va afegir, tractant d'abandonar la seva postura rígida—. Li agrada? Jo el veig tots els matins i també per la nit, quan torno a casa, mentre sopo, i també el programa final. Vull dir, ho veia abans de que se'm trenqués el televisor
—Qui? —va començar la noia, i es va interrompre. Es va mossegar el llavi, salvatgement enfadada. Evidentment amb si mateixa.
—L'Amic Buster —va explicar Isidore. Se li feia estrany que aquella noia mai no hagués sentit parlar del més divertit còmic de TV de la Terra—. D'on ha vingut vostè? —va preguntar encuriosit.
—No em sembla que això tingui importància —la noia va llançar una ràpida mirada cap a ell. Alguna cosa que va veure va calmar la seva preocupació; el seu cos es va relaxar sensiblement.—. Serà un plaer rebre companyia —va dir—, més endavant, quan estigui més instal·lada. Ara mateix, naturalment, està fora de qüestió.
—Per què no pot ser? —estava sorprès. Tot en ella el sorprenia. Potser he viscut sol massa temps, va pensar, i m'he tornat un tipus estrany. Diuen que això els hi passa als capsigranys. La idea encara el va entristir més—. Podria ajudar-la a desfer maletes —va suggerir. La porta estava gairebé tancada—. I amb els seus mobles.
—No tinc mobles —va respondre ella, i va afegir assenyalant-ho—: Tot allò ja estava aquí.
—No servirà —va dir Isidore. Bastava amb una mirada. Les cadires, les taules, la catifa, tot estava deteriorat, amuntegat, era víctima de la força despòtica del temps. I del abandó. Ningú no havia viscut en aquell apartament durant anys, la ruïna era gairebé completa. No podia imaginar com aquella noia es proposava de viure allí—. Escolti —li va dir amb serietat—, si recorrem l'edifici probablement trobarem coses en millor estat. Una llum en un pis, una taula en un altre...
—Gràcies —va replicar ella—. Ho faré jo mateixa.
—I entrarà sola als apartaments? —no ho podia creure.
—Per què no? —va tornar a estremir-se i va fer una ganyota conscient d'haver-se equivocat.
—Una vegada ho vaig fer —va dir Isidore—. Després vaig entrar a casa i no vaig tornar a pensar en la resta. Apartaments on ningú no hi viu..., són centenars. Estan plens de coses de la gent, fotos de família, robes. Els que van morir no es van poder endur res, i els que emigraven no volien. Tret del meu pis, aquest edifici està totalment kippelitzat.
—Kippelitzat? —ella no entenia.
—Kippel són els objectes inútils, com els fulls de propaganda, les capses de mistos després de que s'ha gastat l'última, o l'embolcall de goma del diari d'ahir. Quan no hi ha gent, el kippel es reprodueix. Per exemple, si se'n va vostè al llit i deixa una mica de kippel a la casa, quan es desperta l'endemà següent hi ha dues vegades més. Cada vegada n'hi ha més.
—Ja veig —la noia el mirava amb dubte, no sabia si creure o no, ni tan sols si ell parlava seriosament.
—Aquesta és la primera llei de Kippel —va dir ell—. El kippel expulsa al no-kippel. Com la llei de Gresham sobre la mala moneda. I en aquests apartaments no hi ha ningú per lluitar contra el kippel.
—Per tant s'ha apoderat de tot —va concloure la noia—. Ara ho entenc.
—Aquest lloc —va continuar Isidore—, aquest apartament que ha escollit, està massa kippelitzat per viure-hi. Podem rebutjar el factor kippel, podem fer el que li deia, buscar en els altres apartaments. Però...
Es va interrompre.
—Per què?
—No podem guanyar.
—Per què no? —la noia va sortir al passadís tancant la porta rere seu. Va creuar modestament els braços sobre els seus pits alts i petits, i va enfrontar Isidore, ansiosa per comprendre. Si més no, això li va semblar a ell. Se la notava atenta.
—Ningú pot vèncer al kippel —va continuar—, tret potser, de forma temporal i en un punt determinat, com el meu apartament, on he aconseguit una mena d'equilibri entre kippel i no-kippel, si més no, per ara. Però algun dia me'n aniré, o moriré, i llavors el kippel tornarà a dominar-ho tot. És un principi bàsic: tot l'univers avança cap a una fase final d'absoluta kippelització. Amb l'única excepció de l'ascens de Wilbur Mercer.
La noia el va mirar.
—No veig què té això a veure...
—Doncs és la base del mercerisme —novament es va sentir sorprès—. No participa vostè de la fusió? No té una caixa d'empatia?
Després d'una pausa, la noi va dir curosament:
—No l'he portada. Vaig pensar que en trobaria una per aquí.
—Però una caixa d'empatia és... és la cosa més personal que algú pot posseir —va dir ell, quequejant d'excitació—. És una extensió del cos, la forma de tocar a tota la resta d'éssers humans i deixar d'estar sol. Vostè ho sap, tothom ho sap... Mercer permet que inclús gent com jo... —es va interrompre, però era massa tard. Va poder veure al rostre de la noia un llampec de brusc rebuig, era evident que havia entès—. No vaig passar el test de CI per ben poc —va continuar en veu baixa i tremolosa—. No sóc gaire especial, només moderadament, no com d'altres. Però a Mercer no li fa res.
—Per a mi —va respondre ella—, aquest és un greu defecte del mercerisme —la seva veu era clara i neutra, només es proposava enunciar un fet: com considerava ella als capsigranys.
—Crec que tornaré a dalt —va dir Isidore, i va començar a allunyar-se, amb el seu paquet de margarina, que en contacte amb la seva mà havia quedat humit i tou.
La noia el va mirar amb la mateixa expressió neutra, i després el va cridar.
—Esperi.
—Per què? —va preguntar ell, girant-s'hi.
—El necessito. Per buscar mobles adequats, en altres pisos, com vostè va dir —va avançar cap a ell. El seu cos nu de cintura cap a munt, prim, perfecte, no tenia un sol gram de greix de més—. A quina hora torna a casa de la feina? Quan hi torni m'ajudarà.
—No podria preparar vostè el sopar per als dos..., si jo porto ho necessari?
—No, tinc molt a fer —la noia va rebutjar la demanda sense esforç i, com ell va poder veure, sense haver-ho entès. Ara que la por havia desaparegut, començava a brollar d'ella alguna cosa més, alguna cosa estranya. I deplorable, va pensar Isidore. Certa fredor, semblant a l'alè del buit entre els mons habitats, alguna cosa arribada des d'enlloc. No era el que ella deia o feia, sinó més bé el que no deia ni feia—. Un altre dia —va afegir la noia, retrocedint cap a la porta del seu apartament.
—Ha entès el meu nom? —va preguntar ell—. John Isidore. Treballo per a…
—Ja m'ho ha dit —es va aturar davant la porta i la va obrir—. Una persona anomenada Hannibal Sloat, que no sé si existeix fora de la seva imaginació. I el meu nom és —el va mirar sense calidesa, vacil·lant, mentre entrava— Rachael Rosen.
—De la Rosen Association? —va preguntar ell—. És el major fabricant en tot el sistema, dels robots humanoides que s'utilitzen en el nostre programa de colonització —una complicada expressió va passar fugaçment pel seu rostre i va desaparèixer de seguida.
—No —va respondre ella—. Mai he sentit parlar d'ells. No sé res d'això. Imagino que seran només fantasies al cap d'un capsigrany. John Isidore i la seva caixa d'empatia privada, pobre senyor Isidore.
—Però el seu nom sembla…
—El meu nom és Pris Stratton —va dir la noia—. És el meu nom de casada, el que sempre utilitzo. Pot dir-me Pris —va reflexionar—. No. Serà millor que em digui senyora Stratton, perquè en realitat no ens coneixem. Si més no jo no el conec —la porta es va tancar i Isidore es va trobar sol al passadís fosc i cobert de pols.