CAPÍTOL XXI
Amb la primera llum del matí va veure un terra gris que semblava infinit, cobert de runes. Uns còdols grans com cases s'havien aturat al topar els uns amb els altres. Rick va pensar: és com un magatzem de càrrega quan ja han enretirat totes les mercaderies. Només queden fragments d'embalatges, de caixes, que no signifiquen res entre si. Una vegada hi havia hagut allà collites i ramats. Quina idea tan extraordinària, que res hagués pastat allí alguna vegada.
Quin estrany lloc, va pensar per tot això, per morir.Va baixar una mica i va seguir volant pràcticament ran de terra. Que diria de mi Dave Holden?, es va preguntar. En cert sentit sóc el millor caçarecompenses que ha existit mai. Ningú no ha retirat sis models Nexus-6 en menys de vint-i-quatre hores. I probablement ningú ho tornarà a fer. Hauria de trucar a Dave, va pensar.
Un turó irregular se li acostava. Va elevar el cotxe a mida que el món s'aproximava. Estic cansat, no hauria de continuar. Va apagar el motor, va planejar un moment i després va aterrar en una pujada, saltironant, escampant pedres, fins que l'avanç cap amunt el va aturar, grinyolant.
Va agafar el videòfon del cotxe aeri i va trucar a l'operadora de San Francisco.
—Amb l'hospital Mount Zion —va dir. A la pantalla hi va aparèixer una altra dona.
—Hospital Mount Zion.
—Tenen un pacient anomenat Dave Holden —va dir—, seria possible parlar amb ell? S'hi troba suficientment bé?
—Un moment, senyor —la pantalla va quedar en blanc. Va passar el temps. Rick va agafar una mica de rapè Dr. Johnson i va tremolejar. La temperatura de la cabina, sense calefacció, havia baixat—. El doctor Costa diu que el senyor Holden no pot rebre trucades —va dir l'operadora quan va reaparèixer.
—És un assumpte policial —va contestar, col·locant el carnet a la pantalla.
—Un segon —l'operadora va tornar a desaparèixer. Rick va tornar a aspirar el Rapè Dr. Johnson. El mentol que li afegien tenia mal gust a aquesta hora del matí. Va abaixar el vidre de la finestreta i va llençar al terra la petita capsa de llauna—. No, senyor —va dir l'operadora—. El doctor Costa opina que l'estat del senyor Holden no li permet atendre trucades, ni tan sols urgents, al menys durant...
—Està bé —va respondre Rick, i va tallar la comunicació.
També l'aire feia mala olor, i va tornar a pujar el vidre. Dave havia quedat realment fora de combat, va reflexionar. Em pregunto per què no m'han matat. Potser perquè m'he mogut amb rapidesa. Contra tots el mateix dia. No podien esperar-s'ho. Harry Bryant tenia raó.
Feia tant de fred, ara, al cotxe, que va obrir la porta i va baixar. Un vent nociu i inesperat va travessar les seves robes, i va començar a caminar, refregant-se les mans.
Hauria estat gratificant, parlar amb Dave, va determinar. Dave hagués aprovat el que he fet. I a més a més, ell entendria l'altre part, la que no crec que ni tan sols Mercer entengui. Per a Mercer tot és fàcil, va pensar, perquè ho accepta tot. Res no és aliè a ell. Però el que jo he fet, això és ara aliè a mi. En veritat tot en mi és aliè. M'he convertit en un ésser aliè.
Va caminar per la pujada. Cada pas li costava més. Estava massa fatigat per pujar. Es va aturar a assecar la suor que queia sobre els seus ulls i les llàgrimes salades, amb tot el cos adolorit. Enfadat amb si mateix, va escopir, amb fúria, menyspreu i odi cap a si mateix, sobre el terra erm. Després va seguir pujant amb dificultat per aquella elevació solitària i poc familiar, allunyada de tot. Res no estava viu allà, tret d'ell mateix.
La calor. Ara feia calor. Era evident que havia passat el temps. I tenia gana. No havia menjat des de Déu sabia quant de temps. La gana i la calor es combinaven en un sabor verinós que recordava la derrota. Sí, això és el que passa, va pensar, d'alguna fosca manera, he estat derrotat. Per haver matat els androides? Per Rachael, que havia matat la cabra? No ho sabia, però mentre caminava feixugament, un vague i gairebé al·lucinatori tel va ennuvolar la seva ment. Sense saber-ne com, es va trobar a si mateix en un punt situat a un pas d'un precipici certament fatal, una caiguda humiliant i sense remei, va pensar. I havia de seguir, tot i que ningú no el veiés. No hi havia ningú allà que enregistrés la seva degradació ni la de ningú, i l'orgull o el valor que pogués finalment exhibir passaria inadvertit. Les pedres mortes, les agonitzants herbes enverinades per la pols, no el veurien ni el recordarien.
En aquell moment la primera pedra —i no era d'escuma de goma ni de plàstic— el va colpejar a la regió inguinal. I el dolor, el coneixement essencial de la soledat i la pena, van arribar fins a ell en la seva forma despullada i veritable.
Es va parar. Però un impuls, un impuls invisible però real, irresistible, el va empènyer a continuar l'ascensió. A rodar cap amunt, com les pedres, va pensar. Faig el que fan les pedres, sense voluntat, sense que això tingui el menor sentit.
—Mercer —va dir, panteixant. Es va parar. Podia distingir al davant una figura borrosa. immòbil—. Wilbur Mercer? Ets tu? —Déu meu, és la meva ombra, va pensar. He de sortir d'aquí, baixar aquesta pujada.
Trontollant va iniciar el retorn. De seguida va caure. Els núvols de pols enfosquien el paisatge. Es va allunyar de la pols, corrent, relliscant, ensopegant amb les pedres. El seu cotxe aeri estava a prop. He tornat, es va dir, he baixat el turó. Va obrir la porta i va entrar a la cabina. Qui haurà llançat la pedra?, es va preguntar. Ningú. Però, per què m'importa tant? Ja ho he patit abans, durant la fusió, mentre utilitzo la meva caixa d'empatia, com fa tothom. Això no és nou. I tot i així, ho era. Potser, es va dir, perquè ho he fet sol.
Tremolant, va treure de la guantera una llauna nova de rapè, va treure la banda protectora, la va obrir i va agafar una gran polsada que va aspirar, estant encara mig a dins mig en fora, amb els peus al terra àrid i polsós. És el darrer lloc on anar, va pensar. No hauria d'haver volat fins aquí. I ara se sentia massa cansat per volar de tornada.
Si tan sols pogués parlar amb Dave, va pensar, em sentiria millor. Podria sortir d'aquí i anar-me'n a casa i dormir. Encara tinc la meva feina i la meva ovella elèctrica. Hi haurà altres replicants que retirar. La meva carrera no està acabada, no he retirat l'últim androide. Potser es tracti d'això, temo que no n'hi hagi més.
Va mirar el rellotge. Dos quarts de deu.
Va trucar pel videòfon a la comissaria central del carrer Lombard.
—Vull parlar amb l'inspector Bryant —va dir-li a la senyoreta Wild, l'operadora.
—L'inspector Bryant no està al seu despatx, senyor Deckard. Ha sortit amb el seu cotxe, però en aquest moment no s'hi troba en ell. No respon.
—No ha dit on pensava anar?
—Era alguna cosa relacionada amb els replicants que ha retirat vostè aquesta nit.
—Posi'm amb la meva secretària.
Poc després, la cara triangular i ataronjada d'Ann Marsten apareixia a la pantalla.
—Oh, senyor Deckard. L'inspector Bryant ha estat intentant comunicar-se amb vostè. Crec que ha proposat el seu nom al cap Cutter, per a una menció especial, per haver retirat a aquells sis...
—Ja sé el que he fet —va dir Rick.
—Però això no havia passat mai abans. Ah, senyor Deckard, també ha trucat la seva esposa. Vol saber si s'hi troba vostè bé. Està bé?
Rick no va respondre.
—De totes maneres —va continuar la senyoreta Marsten—, hauria de trucar-la. Ha dit que estaria a casa, esperant notícies.
—Sap vostè el que li ha passat a la meva cabra?
—No. Ni ni tan sols sabia que en tenia una.
—Me l'han pres.
—Qui, senyor Deckard? Lladres d'animals? Acabem de rebre la denúncia d'una nova banda, probablement molt joves, que opera a...
—Lladres de vides.
—No entenc, senyor Deckard —va dir la senyoreta Marsten, mirant-lo amb atenció—. Senyor Deckard, fa vostè molt mala cara. Sembla esgotat i, Déu, la seva galta està sagnant.
Rick es va dur una mà a la cara. Una pedra, segurament. Li havien llançat més d'una.
—S'hi sembla a Wilbur Mercer —va dir la senyoreta Marsten.
—Ho sóc —va respondre Rick —. Sóc Wilbur Mercer. M'he fos permanentment amb ell i no puc sortir de la fusió. Estic aquí assegut esperant que això passi. Aquí, prop de la frontera d'Oregon.
—Vol que li envii algú? Un cotxe del departament?
—No —va dir—. Ja no estic al departament.
—Ahir va treballar massa, senyor Deckard —va dir la senyoreta Marsten, en to de retret—.El que necessita és dormir bé. Senyor Deckard, vostè és el millor caçarecompenses, el millor que hem tingut mai. Jo avisaré l'inspector Bryant quan arribi. Vagi's a casa i al llit. I truqui a la seva dona, senyor Deckard: està terrible, terriblement preocupada. Els dos tenen un aspecte espantós.
—És per la cabra —va dir Rick—. No pels androides. Rachael estava equivocada. No vaig tenir cap problema per retirar-los. I en especial també es va equivocar quan va dir que no em podria fondre més amb Mercer. L'únic encertat ha estat Mercer.
—Torni a la zona de la badia, senyor Deckard, on hi hagi gent. No hi ha res viu prop d'Oregon, veritat? Està sol?
—És curiós —va respondre Rick—. He tingut la il·lusió, completament real, de que era Mercer, i de que em llançaven pedres. Però no de la forma en que se sent davant la caixa d'empatia. Amb la caixa d'empatia un sent que està amb Mercer. La diferència és que jo no estava amb ningú. Estava sol.
—Ara diuen que Mercer és un impostor.
—Mercer no és cap impostor —va contestar Rick—. De no ser que la realitat sigui una impostura —aquest turó, va pensar, aquesta pols i totes aquestes pedres, cadascuna diferent de les altres—. Temo que no podré deixar de ser Mercer. Una vegada es comença és massa tard per retrocedir —hauré de tornar a pujar al turó?, es va preguntar. Per sempre, com Mercer... Atrapat per l'eternitat—. Adéu —va dir.
—Trucara a la seva dona? M'ho promet?
—Sí. Gràcies, Ann —va penjar. Descansar en un llit, va pensar. L'última vegada que he estat en un llit va ser amb Rachael. Violació d'una norma. Còpula amb androides absolutament il·legal, aquí i als mons-colonia. Deu haver tornat a Seattle, ara, amb els altres Rosen, reals i humanoides. Voldria poder fer-te el que tu m'has fet; però no es pot, perquè als androides tant els hi fa. Si t'hagués matat anit, la meva cabra estaria viva. Aquí és on vaig prendre la decisió equivocada. Sí, va pensar, es pot seguir el rastre de tot cap a enrere fins a això i fins al moment d'haver-me'n anat al llit amb tu. Tot i així, la vas encertar en una cosa, allò em va canviar. Però no en la direcció que vas predir.
D'una forma molt pitjor, va decidir.
I tot i així, tant se'm fa. Ja no m'importa. No, després del que m'ha passat allà dalt, prop del cim del turó. Em pregunto que hagués passat si hagués seguit pujant. Perquè allí és on Mercer mor,i on el seu triomf es manifesta al final del gran cicle sideral.
Però si sóc Mercer no puc morir, ni tan sols en deu mil anys. Mercer és immortal.
Una vegada més va agafar el videòfon, per trucar a Iran.
I es va quedar glaçat.